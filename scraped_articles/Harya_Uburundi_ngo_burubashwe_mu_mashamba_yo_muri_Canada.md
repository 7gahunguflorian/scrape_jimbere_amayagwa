# Harya Uburundi ngo burubashwe mu mashamba yo muri Canada

Mu gihe akazuba gapfa kwaka (été) abantu bakuzura mu mashamba yo kuruhukiramwo (parcs) n’inkengera z’ibiyaga (beach) kwirira ubuzima, hari abandi uruhigi ruba rwubutse. Abo ni abagabo n’imisore baciyumva inguvu bo baca bihereza imisozi ya Canada, bamwe batema abandi batera ibiti. Mur’abo bagabo n’imisore, ibice birenga 50% ngo ni abarundi, kuko no mu makambi canke amahoteri arimwo abicira ibiti usanga havugwa ikirundi gusa…

Abo bagabo n’imisore burya ngo barya agatubutse nkuko Ndikumana Martin yabituyagiye. Mu mwaka wa 2022, yaciye amadorari y’amanyekanada 148.000 mu kiringo c’amezi atandatu gusa, ni ukuvuga imiriyoni 300 z’amarundi arenga gato. Agira ati: « Iyo vyagenze neza, umuntu arakorera dorari 1.000 ku musi, mbere n’ayarenga. Igituma ako kazi gakora abagabo n’imisore gusa, ni uko gasaba inguvu. Duhemberwa amahegitare twatemye cake twateye, bigasaba ububangutsi n’ubunyarutsi. »
Nta bagore rero usanga mu mashamba, n’ubwo nabo bubuye akabo: baca baja guteka mu makambi abo batemyi b’ibiti bararamwo, kandi bakahatora ayakwiye .

Ariko ngo naho vyahora uko, uyu mwaka ngo ntiwamugendeye nkuko yavyipfuza kubera imiriro y’ivy’aduka yatumye bahagarika akazi cane cane mu ntara ya Québec ivuga igifaransa, ariho abarundi benshi bashikira. Kugira utahure nya hantu abarundi batema batera ibiti ingene hangana, fatira ku kungene iyo ntara ya Québec ingana ubwayo: hari miriyoni km² 1,7 zigizwe ku bice 92% n’amatongo n’amashamba vya Reta, ni ukuvuga incuro 60 ubutaka bwose bw’Uburundi…
Usanga abarundi benshi rero bari muri Canada mu vyo gutera no gutema ibiti babarizwa muri Québec, abasigaye ukabasanga mu ntara ya British Columbia.

Kurya ikiremve ucirashe…

Izo dollars mwumva hari uwutozirya? Ihibambewe, ngo si ivya bose. N’abazungu benshi ngo vyarabataye ku w’amazi, nkuko Alphonse, uyundi murundi abitwiganira. Ibigeragezo ngo ni vyinshi, ku buryo benshi bata bakomoka: « Nko kuri cumi batanguye saison yabo ya mbere, babiri bonyene nibo bayiheza kuko duca muri vyinshi. Mu bisanzwe dutangura imbeho ikiri yose (hiver). Abenshi baca barindira ngo akabeho kagabanuka. Akabeho gapfa guhera, ngiryo izuba rimena imbwa agahanga rikaba riratse. Aho ubushuhe urumva n’ubugera 40°C. Ryagabanuka, hagaca haza imvura irwa minsi yose kuva mu gatondo gushika mw’ijoro. Aho insazi ziryana kurusha inzuki na za maringouins, imibu yo muri Québec ibabaza cane, biti twatanzwe, gushika imbeho (hiver) igarutse. Abavyihanganira si ikirenga. »

Arangiza agira ati amatohoza batarakora, ni kumenya igituma abarundi aribo bihanganira gusumba ivyo bigeragezo…

Imitahe igarukanwa mu Burundi

Nk’uko bimeze muri Canada, abo bahemberwa guca ibiti baronka amahera buri ku ndwi zibiri, ugasanga bariko baronka dorari 20.000 ku kwezi. Ivyo rero ni akarusho gakomeye, uharuye ko benshi mu baguma mu buzi mu gisagara usanga barenza bigoranye dorari 1.500 buri ndwi zibiri.

Abamenyereye ivyo bikorwa bigoye vyo mu mashamba yo muri Canada, ngo bava mu misozi baca bataha mu Burundi gukora imigambi itandukante, cane cane kugura amazu n’amatongo, abandi nabo bagasiga menshi muri Canada nk’imitahe no kuyabika, ayasigaye bakaza kuyaryohererwamwo mu Burundi.

Kuri ayo mahera baba baciye mu guca canke gutera ibiti, hari ayasigara mu makori n’amatagisi yo muri Canada, n’ayandi akoreshwa mu kubayo. Ukoze neza, ugasanga urafise nka dorari zo muri Canada 50.000 z’umutahe, ni ukuvuga imiriyoni 100 z’amarundi zirengako make.

Na rirya Canada ikeneye kwakira abimukira bashasha 485.000 mu mwaka wa 2024, na 500.000 mu mwaka wa 2025, ni igiki kibuze kugira abarundi bipange, hagende benshi kurusha abamaze gushikayo, maze amashamba n’ibiti vyo mur’ico gihugu bivyare dorari nyinshi zizoza gusahiriza ubutunzi bw’igihugu?