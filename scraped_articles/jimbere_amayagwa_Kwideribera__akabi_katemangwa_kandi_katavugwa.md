# Kwideribera, akabi katemangwa kandi katavugwa

Uko tugiye kubayagira si nk’uko tubimenyereye. Mu bisanzwe iyo Jimbere yishikiye gutororokanya amakuru, turerekana abantu batuyagiye, ibitigiri, amasanamu n’ibindi vyerekana uko ibijanye n’inkuru tuba turiko turatunganya imeze. Ubu hoho si ko bimeze na gato.

Bivugwa mu bwongoshwa, ntibabigaragaza, abandi bakabivugira mu biro vyugaye, kubera ko ari agatukisha kwumva ko ishure wigako canke urereyeko canke utangako ubumenyi hakorwa ako kabi.

Naho biri uko, urasanga umunyeshure umwe abwira mugenziwe mw’ibanga ko azi umwigeme yaryamanye n’umwigisha wiwe kugira ngo yunguruzwe. Ivyo rero vyoba bigirwa mu gihugu hagati co kimwe n’i Bujumbura. None vyoba bibandanya no muri kaminuza ? Nta wovyemeza canke ngo abihakane.

Ico Jimbere ishoboye gukora, muri uyu mwanya ni ukubishira ahabona.